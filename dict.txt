人之初性本善性相近習相遠苟不教性乃遷教之道貴以專昔孟母擇鄰處子不學斷機杼荀季和有義方教八子名俱揚養不教父之過教不嚴師之惰子不學非所宜幼不學老何為玉不琢不成器人不學不知義為人子方少時親師友習禮儀香九齡能溫席孝於親所當執融四歲能讓梨弟於長宜先知首孝弟次見聞知某數識某文一而十十而百百而千千而萬三才者天地人三光者日月星三綱者君臣義父子親夫婦順曰春夏曰秋冬此四時運不窮曰南北曰西東此四方應乎中曰水火木金土此五行本乎數十干者甲至癸十二支子至亥曰黃道日所躔曰赤道當中權赤道下溫暖極我中華在東北寒燠均霜露改右高原左大海曰江河曰淮濟此四瀆水之紀曰岱華嵩恆衡此五岳山之名古九州今改制稱行省二十二曰士農曰工商此四民國之良醫卜相皆方技星堪輿小道泥地所生有草木此植物遍水陸有蟲魚有鳥獸此動物能飛走稻粱菽麥黍稷此六穀人所食馬牛羊雞犬豕此六畜人所飼曰喜怒曰哀懼愛惡欲七情具曰仁義禮智信此五常不容紊青赤黃及白黑此五色目所識酸苦甘及辛咸此五味口所含膻焦香及腥朽此五臭鼻所嗅宮商角及徵羽此五音耳所取匏土革木石金與絲竹乃八音曰平上曰去入此四聲宜調協九族者序宗親高曾祖父而身身而子子而孫自子孫至玄曾五倫者始夫婦父子先君臣後次兄弟及朋友當順敘勿違負有伯叔有舅甥婿婦翁三黨名斬齊衰大小功至緦麻五服終凡訓蒙須講究詳訓詁名句讀禮樂射御書數古六藝今不具惟書學人共遵既識字講說文有古文大小篆隸草繼不可亂若廣學懼其繁但略說能知原為學者必有初小學終至四書論語者二十篇群弟子記善言孟子者七篇是辨王霸說仁義中庸者子思筆中不偏庸不易大學者學之程自修齊至治平此二篇在禮記今單行本元晦四書通孝經熟如六經始可讀六經者統儒術文周作孔子述易詩書禮春秋樂經亡餘可求有連山有歸藏有周易三易詳有典謨有訓誥有誓命書之奧有國風有雅頌號四詩當諷詠周禮者著六官儀禮者十七篇大小戴集禮記述聖言禮法備王跡熄春秋作寓褒貶別善惡三傳者有公羊有左氏有穀梁爾雅者善辨言求經訓此莫先注疏備十三經惟大戴疏未成左傳外有國語合群經數十五經既明方讀子撮其要記其事古九流多亡佚取五種備文質五子者有荀楊文中子及老莊經子通讀諸史考世系知終始自羲農至黃帝並頊嚳在上世堯舜興禪尊位號唐虞為二帝夏有禹商有湯周文武稱三王夏傳子家天下四百載遷夏社湯伐夏國號商六百載至紂亡周武王始誅紂八百載最長久周共和始紀年歷宣幽遂東遷周道衰王綱墮逞干戈尚遊說始春秋終戰國五霸強七雄出嬴秦氏始兼并傳二世楚漢爭高祖興漢業建至孝平王莽篡光武興為東漢四百年終於獻魏蜀吳爭漢鼎號三國迄兩晉宋齊繼梁陳承為南朝都金陵北元魏分東西宇文周與高齊迨至隋一土宇不再傳失統緒唐高祖起義師除隋亂創國基二十傳三百載梁滅之國乃改梁唐晉及漢周稱五代皆有由趙宋興受周禪十八傳南北混遼與金皆夷裔元滅金絕宋世蒞中國兼戎狄九十年反沙磧太祖興稱大明紀洪武都南京迨成祖遷宛平十六世至崇禎權閹肆流寇起自成入神器毀清太祖興遼東金之後受明封至世祖乃大同十二世清祚終凡正史廿四部益以清成廿五史雖繁讀有次史記一漢書二後漢三國志四此四史最精緻先四史兼證經參通鑑約而精歷代事全在茲載治亂知興衰讀史書考實錄通古今若親目漢賈董及許鄭皆經師能述聖宋周程張朱陸明王氏皆道學屈原賦本風人逮鄒枚暨卿雲韓與柳並文雄李若杜為詩宗凡學者宜兼通翼聖教振民風口而誦心而維朝於斯夕於斯昔仲尼師項橐古聖賢尚勤學趙中令讀魯論彼既仕學且勤披蒲編削竹簡彼無書且知勉火焠掌錐刺股彼不教自勤苦如囊螢如映雪家雖貧學不輟如負薪如掛角身雖勞猶苦卓蘇明允二十七始發憤讀書籍彼既老猶悔遲爾小生宜早思若荀卿年五十遊稷下習儒業彼既成眾稱異爾小生宜立志瑩八歲能詠詩泌七歲能賦棋彼穎悟人稱奇爾幼學當效之蔡文姬能辨琴謝道韞能詠吟彼女子且聰敏爾男子當自警唐劉晏方七歲舉神童作正字彼雖幼身己仕爾幼學勉而致犬守夜雞司晨苟不學曷為人蠶吐絲蜂釀蜜人不學不如物幼習業壯致身上匡國下利民揚名聲顯父母光於前裕於後人遺子金滿籯我教子惟一經勤有功戲無益戒之哉宜勉力
